---
layout: post
title: "Betty Smith, <i>Creix un arbre a Brooklyn</i>"
description: "TODO"
date: 2021-05-02
feature_image: images/posts/2021-05-02-181184049_775297493147060_8129013575690907118_n_17901108403849947.jpg
tags: [BettySmith, LAltraEditorial, narrativa]
---

«Una pàgina diària de cada llibre, aquesta és la ració per a la teva filla, encara que no entenguis totes les paraules ni sàpigues pronunciar-les bé. Així la nena coneixerà coses meravelloses i sabrà que aquestes cases de Williamsburg no són tot el món»
<!--more-->

#BettySmith #CreixunarbreaBrooklyn #laltraeditorial #AtreegrowsinBrooklyn #UnárbolcreceenBrooklyn #llegeixoautores #llegirencatalà #novela

🌳 ‘Creix un arbre a Brooklyn’ és una novel·la de les que atrapen, de les que t’esperen a la tauleta de nit amb la promesa d’explicar-te coses meravelloses, de les que et fan llegir molt a poc a poc les últimes pàgines perquè no vols que s’acabin. 

La Francie és una nena de Brooklyn de principis del segle XX, d’una família humil i de dones fetes d’acer, d’un acer fi i invisible. Malgrat la situació familiar d’estretor i misèria, la Francie es construeix un món i un futur millors gràcies a les ganes d’aprendre, la imaginació, l’educació i la capacitat de mirar-ho tot, seguint el consell de l’àvia, com si ho veiés per primera o per última vegada. 

Un dia la mestra de l’escola renya la Francie perquè els seus contes retraten la pobresa, la fam i l’alcoholisme, li mana que els cremi, que cremi la sordidesa i la lletjor i que lluiti per assolir la bellesa, li diu que, segons Keats, “la bellesa és veritat, i la veritat és bellesa”. La Francie no pot evitar defensar-se: “Aquests contes són la veritat”. I justament perquè contenen veritat, les pàgines d’aquest llibre ens colpeixen, ens trenquen una mica, i entre les esquerdes hi ha espai perquè hi creixi un arbre, o la bellesa. 🌳
